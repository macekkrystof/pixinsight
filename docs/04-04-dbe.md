---
title: "PixInsight pro úplné začátečníky #4 – Auto Stretch, DBE, GraXpert"
date: "2024-06-26T16:38:18+00:00"
lastmod: "2024-06-26T16:43:53+00:00"
source: "https://clear-skies.azurewebsites.net/2024/06/26/pixinsight-pro-uplne-zacatecniky-4-auto-stretch-dbe-graxpert/"
---

Teď konečně otevřeme složený snímek z minulého dílu. Klikněte na File → Open, najděte adresář s výsledky WBPP a otevřete soubor *masterLight…xisf*, jak jsme si řekli na konci [předchozího dílu](https://clearskies.cz/2024/06/24/pixinsight-pro-uplne-zacatecniky-3-stackovani-wbpp/ "PixInsight pro úplné začátečníky #3 – stackování WBPP").

![](./04-04-dbe/04-04-dbe_img01_image-5.png)
Otevřou se dvě okna. Jedno z nich (nejspíš v popředí) je maska použitá pro autocrop – v názvu má „…mask“. To můžete bez obav zavřít. Zůstane vám výsledný složený snímek.

![](./04-04-dbe/04-04-dbe_img02_image-6.png)
Na první pohled nic moc, že? Nevadí – pustíme se do toho. Okno si přizpůsobte velikostí monitoru a obrázek přibližte kolečkem myši, aby byl co největší. V horní liště klikněte na ikonku monitoru se symbolem „radioaktivity“. Pokud ji nevidíte, otevřete Process → ScreenTransferFunction. Po kliknutí se okamžitě změní zobrazení.

![](./04-04-dbe/04-04-dbe_img03_image-7.png)
PixInsight teď pouze pro zobrazení upravil histogram – data se nijak nezměnila. Funkce se jmenuje STF AutoStretch. Obrázek je znatelně zelený, protože barevné kamery zaznamenávají zhruba 2× více zelené než ostatních barev. Není to problém – stačí znovu kliknout s drženým **Ctrl** a AutoStretch vyrovná barevné kanály. K původnímu vzhledu se vrátíte podržením **Shift** a kliknutím.

![](./04-04-dbe/04-04-dbe_img04_image-8.png)
Lepší, že? AutoStretch zrušíte kliknutím na ikonku monitoru s křížkem, která je o dvě tlačítka vedle AutoStretch. Připomínám: změna je pouze vizuální. Kdybyste snímek teď uložili, vypadal by jako na úplně prvním obrázku.

![](./04-04-dbe/04-04-dbe_img05_image-9.png)

##### Extrakce pozadí

Na první pohled je vidět, že pravá horní část obrázku je světlejší než levá spodní. Jde o tzv. gradienty – způsobuje je světelné znečištění, vzdálená města nebo třeba sousedova žárovka. Gradienty chceme odstranit a máme dvě možnosti.

###### DynamicBackgroundExtraction

První možnost je manuální. Otevřete Process → DynamicBackgroundExtraction. Po otevření okna klikněte do obrázku a upravte nastavení.

Proces funguje tak, že ručně vyklikáte místa, kde není mlhovina ani hvězdy – pouze čisté pozadí.

![](./04-04-dbe/04-04-dbe_img06_image-10.png)
Hodnoty, které zvýrazňuji, se u vás mohou lišit. Jde o toleranci „nedokonalosti“ pozadí a velikost bodu. Berte je jako výchozí nastavení. Teď naklikejte alespoň 30 bodů co nejrovnoměrněji po obrázku, jen v místech čistého pozadí. Dávejte pozor na tmavé mlhoviny – ty nechceme nechtěně odstranit.

✔️ Ideálně vybraný bod vypadá zhruba takto:

![](./04-04-dbe/04-04-dbe_img07_image-11.png)

❌ Špatně vybraný bod vypadá takto:

![](./04-04-dbe/04-04-dbe_img08_image-12.png)
Špatný bod obsahuje mlhovinu a velkou hvězdu, tomu se musíme vyhnout.

Výsledek může vypadat například takto:

![](./04-04-dbe/04-04-dbe_img09_image-13.png)
V okně DBE rozbalte sekci Target Image Correction a nastavte ji podle obrázku:

![](./04-04-dbe/04-04-dbe_img10_image-14.png)
Pak klikněte na zelenou fajfku ✔️ vlevo dole. Obrázek se dočasně „rozbije“, takže zrušte a znovu aplikujte AutoStretch. DBE můžete zavřít.

![](./04-04-dbe/04-04-dbe_img11_image-17.png)
Pozadí je teď hezky vyrovnané.

![](./04-04-dbe/04-04-dbe_img12_image-16.png)
Je to pracné. Naštěstí existuje jednodušší cesta. V PixInsightu je sice proces AutomaticBackgroundExtractor, ale výsledky obvykle nejsou ideální. Já preferuji následující řešení.

###### GraXpert

Pokud chcete, vraťte se o krok zpět šipkou v levém horním rohu a znovu aplikujte AutoStretch.

![](./04-04-dbe/04-04-dbe_img13_image-18.png)
Pokud jste instalovali doplňky podle [prvního dílu](https://clearskies.cz/2024/04/29/1-instalace-pixinsight-priprava-prostredi/ "PixInsight pro úplné začátečníky #1 – Instalace PixInsight, příprava prostředí"), otevřete Scripts → Toolbox → GraXpert.

![](./04-04-dbe/04-04-dbe_img14_image-19.png)
Není potřeba nic nastavovat, stačí stisknout zelenou fajfku ✔️. Pokud by nastal problém, zkontrolujte v nastavení (vpravo dole), že je správně zadaná cesta k instalaci GraXpertu.

![](./04-04-dbe/04-04-dbe_img15_image-20.png)
Výsledek je srovnatelný, ale zabere to pár sekund. DBE jsem ukazoval hlavně proto, abyste pochopili princip. Ruční DBE se hodí hlavně u snímků s velkým množstvím tmavých mlhovin, jinak si vystačíte s GraXpertem.

Gradienty máme pryč a v dalším díle se pustíme do kalibrace barev. Pokud vám něco není jasné, projděte postup znovu, zkontrolujte instalace a v případě potíží se mi ozvěte v komentářích.

Dobrá práce!
